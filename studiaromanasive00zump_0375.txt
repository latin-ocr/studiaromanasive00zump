De propagatione civitatis Romanae. 363

tatem Romanam habebant. Cur igitur dari sibi volunt, quod
iam habebant? Nimirum, quod ea civitas Romana, qua ipsi
utebantur, iure honorum carebat, ut quae tunc acciderunt, iis
quae postea a sp. Carvilio belli Punici aetate, tum paulo ante
Marsicum bellum acta sunt, simillima esse intelligamus.
Omnino autem universum Latinitatis ius facile ex foedere illo
Cassiano, quod commemoravi, repeti quaeque Latinorum pro-
pria esse vidimus, ex illius legibus explicari posse reperio,
idque eo magis nobis hoc loco suscipiendum esse arbitror,
quod neminem adhuc virorum doctorum de origine Latinitatis
vere atque ita, ut praetermissis inanibus coniecturis quae cer-
tis testimoniis nobis tradita essent, sequeretur, disputasse exi-
stimo. Primum igitur aequissimum foedus erat (Liv. V111,4)‚
sed iunctum inter duas respublicas, quae cum artissima ami-
citia ac societate continerentur, separatim tamen constarent.
Sequebatur, ut unius reipublicae cives in altera honores gerere
non possent: ita enim non duae conservatae essent respublicae,
sed una extitisset. Quare nec civis Romanus ad Latinorum
magistratus, nec Latinus ad Romanum senatum admitti pote-
rat. Quoniam enim ex more vetustissimo Romano nemo dua-
rum civitatum potest civis esse, nec rursus, qui civis non
esset, magistratum gerere posse videbatur, si quis Latinus in
senatum Romanum pervenisset, Latinus esse desisset, qui Ro-
manus Latinorum magistratum cepisset, Romanam civitatem
amisisset. Prorsus igitur ius honorum, cum quo ius suffragii
coniunctum erat, foedere Cassiano excipi oportebat. At cum
tanta inter duas respublicas amicitia constitueretur, providen-
dum erat, ut, quamvis respublicae distinerentur, mercatura et
omnium negotiorum contractio quanta posset maxime commu—
nis existeret, ac de litibus vicissim iuste componendis foedere
sanctum esse Dionysius l. l. scribit. Eam ob causam migra-
tionem ab Latinis ad Romanos, ab Romanis ad Latinos libe-
ram esse voluerunt, duasque res composuerunt, primum ut
qui retento proprio iure in alteram rempublicam migrare vellet
ibique ad negotia gerenda incola fieri, partem certe exiguam
comitiorum haberet. Ita Latinis incolis Romae una, quae sorte
duceretur, tribus data est, in qua suffragium ferrent, nec mi-

